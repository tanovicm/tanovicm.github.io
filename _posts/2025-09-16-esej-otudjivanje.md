## Esej - između ljubavi i manipulacije

Kada je stigao mejl sa informacijom o edukaciji na temu roditeljskog otuđivanja, dugo sam oklevala da li da se pridružim ili ne. Tematika mi nikako nije bila interesantna. Moja predrasuda je bila da se ovakve stvari retko dešavaju i da su uglavnom rezervisane za ekstremne slučajeve. Zašto bi, pobogu, bilo ko svoje dete udaljavao od drugog roditelja? Naravno, osim u situacijama gde zaista postoji opasnost po dete. Moglo bi se reći da sam verovala u ideal roditeljstva, u sliku majke i oca koji, bez obzira na sve, žele dobro svom detetu.
Kroz svoj lični rad dugo sam se suočavala sa sopstvenim očekivanjima od roditelja i njihovim nesavršenostima. Potrebne su bile godine rada da bih shvatila da ni moji roditelji nisu bili toliko loši koliko sam ih u svojim mislima oslikavala. Taj mrak kojim sam ih obavijala bio je, zapravo, moj – moja potreba da negde smestim svoje nezadovoljstvo, neispunjena očekivanja i sopstvene nedostatke. Najlakše je bilo tu tamu projektovati na mamu i tatu.
Vremenom je to klupko počelo da se odmotava. Moj pogled na njih se menjao, sporo i postepeno. Naučila sam da posmatram roditeljstvo kao proces, pun izazova, ali i pun grešaka koje ne moraju nužno da znače da su roditelji loši ljudi. Taj put je bio dug i neočekivano isceljujući.
Na sličan način sam i ovu edukaciju započela sa skepsom. Mislila sam da se radi o temi koja je suviše daleka, gotovo nestvarna. Međutim, slušajući predavanja i primere iz prakse, postalo mi je jasno da roditeljsko otuđivanje nije neka teorijska konstrukcija već ozbiljna pretnja zdravom razvoju deteta.

### Roditeljsko otuđivanje

Prema definiciji, roditeljsko otuđivanje je proces u kojem jedan roditelj, svesno ili nesvesno, vrši manipulaciju nad detetom tako da se ono udaljava od drugog roditelja, razvija negativna osećanja, a u krajnjoj instanci i mržnju, bez opravdanog razloga. Ova pojava prisutna je najčešće u kontekstu razvoda, sporova oko starateljstva, a i kao produžetak već narušenih partnerskih odnosa i različitih porodičnih dinamika iz kojih partneri dolaze.
Važno je napraviti distinkciju između opravdanog udaljavaljanja deteta, kao što je slučaj u situacijama nasilja, zanemarivanja ili ozbiljne disfunkcionalnosti roditelja, i otuđivanja koje proizilazi isključivo iz manipulacije drugog roditelja. 
Čak i tada je roditelj svestan važnosti uključivanja oba roditelja u život deteta. U procesu otuđivanja, dete je sredstvo u borbi za moć roditelja otuđivača.

### Posledice po dete

Aktivno podrivanje odnosa svog deteta sa drugim roditeljem, bez posebnog razloga, teško je prihvatiti. Dodatnu težinu nosi to što deca koja se nađu u ovoj situaciji plaćaju cenu ponašanja svojih roditelja sopstvenim mentalnim i emotivnim zdravljem. 
Deca izložena ovom ponašanju tokom svog odrastanja prikazuju narušeno samopouzdanje, samopoštovanje, probleme u formiranju identiteta. Modeli ponašanja koje nauče boraveći kod roditelja otuđivača, kasnije ih uvode u problematične partnerske odnose, sa poteškoćama da veruju drugim ljudima i uspostave odnos uloga.
Emocionalna konfuzija, strah od odbacivanja i osećaj da su izdala jednog roditelja prate ih decenijama.
Šta to znači za društvo? To znači da rastu generacije koje umesto sigurnosti i poverenja nose sa sobom sumnju i na drugom kraju, nesigurnost. Umesto da dobiju resurse da izgrade stabilan život, oni se nose sa traumama koje nisu njihove.

### Lični osvrt

Pišem ovaj esej u trudnoći, tek nekoliko meseci pred porođaj. Činjenica da sam u ovom periodu slušala predavanja o otuđivanju, sama tema me dodatno pogodila. Počela sam da razmišljam o svom detetu – kakvo će biti, kakav će imati karakter, da li ćemo se razumeti, da li ću moći da ga podržim na pravi način. Ta prirodna pitanja svake buduće majke dobijaju tamnu senku kad ih stavim u kontekst roditeljskog otuđivanja.
Do tada nisam razmišljala o tome da postoje ljudi koji decu doživljavaju kao sredstvo kontrole ili kao oružje u sukobu sa partnerom. Za mene je roditeljstvo uvek bilo najodgovornija uloga, sa ciljem da dete odraste u funkcionalnu i stabilnu osobu. A onda sam se setila primera iz svog okruženja.
U porodici i među poznanicima, kroz detinje oči nisam tada umela da prepoznam, ali sada vidim: otuđivanje je bilo prisutno. Bilo je roditelja koji su aktivno usmeravali svoju decu protiv onog drugog roditelja, a da sa druge strane nije bilo nikakvih razloga za to. Kada sam se kroz edukaciju osvrnula na ta iskustva, postalo mi je jasno da otuđivanje nije retka pojava, već nešto što društvo dugo nije dovoljno imenovalo.

### Terapijski rad

Rad sa decom koja su izložena otuđivanju predstavlja poseban izazov. Terapeut se nalazi u veoma osetljivoj poziciji – dete dolazi već oblikovano pričom jednog roditelja, često uverenog da drugi roditelj nije vredan ljubavi. Kako navigirati kroz takvu psihu, a da dete ne oseti da mu se nameće nova „istina“?
Potrebno je mnogo strpljenja, jer terapijski rad ovde ne znači samo izgradnju odnosa sa detetom već i stalno balansiranje između roditelja, institucija i, što je najvažnije, unutrašnjeg sveta samog deteta. Nekada je jedini cilj da se detetu pomogne da razvije sopstvenu sposobnost da razlikuje svoje emocije od emocija koje mu je neko drugi nametnuo.
Sa roditeljima koji su otuđeni, rad je iscrpljujući. Oni se iznova nadaju, iznova razočaravaju i često doživljavaju osećaj nemoći. Njihova bol je stvarna, ali sistem im retko nudi rešenje. Ono što se razlikuje ovaj terapijski rad od uobičajenih je to da terapeut treba da prepozna trenutak kada terapija više ne daje adekvane rezultate, te i da istu treba prekinuti.
Sa druge strane, rad sa roditeljem koji otuđuje je gotovo nemoguć – jer taj roditelj često ne prepoznaje problem i ne vidi svoju odgovornost. Roditelj koji otuđuje, čak i kada se pojavi na terapiji, ubrzo pokaže svoje pravo lice i ubrzo odustaje od terapije. Iskusan terapeut pre ili kasnije uspeva da prozre kroz njegov narativ da je on žrtva, savezništvo sa terapeutom ne uspeva i oni se povlače iz procesa.

### Širi uticaj

Roditeljsko otuđivanje nije samo drama iza zatvorenih vrata jednog doma. To je i društveni problem. Sudovi, centri za socijalni rad i škole često nemaju dovoljno alata da prepoznaju ovu pojavu. Ona se teško dokazuje, jer se odvija u suptilnim oblicima – kroz komentare, kroz „sitne“ zabrane, kroz emocionalne ucene.
U današnjem društvu, broj razvoda je sve veći, sistemska podrška spora, nedovoljna, a rizik da deca postanu kolateral porodičnih sukoba je ogroman. Upravo zato je važno da stručnjaci prepoznaju znakove otuđivanja, da rade na edukaciji i prevenciji i da se o ovome javno govori.

---

Kroz ovu edukaciju sam shvatila da roditeljsko otuđivanje nije daleka i retka pojava, već realnost sa kojom se mnogi ljudi susreću, a da toga često nisu ni svesni. Kao buduća majka, osećam i strah i odgovornost – strah od toga koliko su međuljudski odnosi krhki, ali i odgovornost da svoje dete učim poverenju i otvorenosti.

Kao budući terapeut, shvatam da je rad sa ovom problematikom težak i pun izazova, ali i izuzetno važan. Jer tu se ne radi samo o jednoj porodici, već o budućim odraslim ljudima koji će nositi iskustva iz detinjstva kroz ceo život.

Roditeljsko otuđivanje je upozorenje. Pokazuje nam koliko daleko ljudski sukobi mogu ići i koliko su deca ranjiva. Ali je i podsticaj – da gradimo društvo koje prepoznaje ovu pojavu, da negujemo zdravije odnose i da deci damo ono što im najviše treba: pravo da vole oba roditelja i da rastu bez ucene i manipulacije.


